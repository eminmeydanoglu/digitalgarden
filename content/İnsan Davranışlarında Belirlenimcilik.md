---
publish: 1
---

[[Stoacı Determinizim]] 
>q:: Hiç kimse bilerek kötülük yapmaz.

Hayatta sayısız aptal, ahlaksız ve rahatsızlık verici insanla karşılaşmak kaçınılmazdır. Bizi rahatsız eden, kızdıran, ahlaksızca davranan insanları gördüğümüzde, onların kötü niyetli olduğunu ve bize zarar vermeye çalıştıklarını düşünüp öfkeyle karşılık vermeye, onlar hakkında negatif duygulara bürünmeye meğilli oluruz. Ancak çoğu zaman, durum sandığımızdan daha az kişisel olabilir. Böyle bir anda, kişinin karakterini bütün olarak yakından anlamaya çalışmak, kişiye karşı bakış açımızı genişletmek faydalı olabilir. Kişiyle empati kurarak, neyi neden yaptığını, hangi motivasyonlarla hareket ettiğini, hayatta yol göstericilerinin ne olduğunu anlamaya çalışalım. Bunları anlayabilirsek, onun eylemlerine şaşırmak için bir bahanemiz kalmaz, ve de öfkeden köpüremeyiz. Onu kötü niyetli bir şeytan olarak değil de yanlış inançlarının, hatalı yargılarının, cahilliğinin bir kurbanı olarak görebiliriz. Bu neredeyse kesinlikle böyledir. İnsanın gerçek anlamda kötü niyetli bir şeytan olması için muhtemelen sarsıtıcı bir hayat geçirmesi, ortalamanın çok dışında bir insan olması, herhalde oldukça yüksek bir zeka düzeyine ve çok üst emellere sahip olması gerekir. Bu çok az sayıda sıra dışı insanı ihmal ederek devam edelim, zira ortalama bir insan gerçekten kötü olmayı beceremez.

>q:: Davranışı sakıncalı görünen biriyle karşılaştıklarında Epiktetos, öğrencilerine şu özdeyişi tekrar etmelerini tavsiye etti: "Bu ona doğruymuş gibi geldi."

Herkes kötü veya pislik olarak adlandırılmaya kızacaktır. İnsanlar yaptıklarının doğru, en azından kabul edilebilir olduklarına ve yanlış olmadıklarına inanırlar. Bu da demektir ki birisi kötülük yapıyorsa, sadece kafası karışıktır ve bir anlamda böyle davranmak zorundadır. Onun başından geçenler, çevresi, zeka düzeyi gibi birçok faktör bugün böyle davranmasına yol açmıştır, ve o bunun farkında değildir. Çocuklara, daha iyisini bilmedikleri için hata yaptıklarında sert bir şekilde kızmayız, oysa yetişkinler de en az çocuklar kadar yanılgıda olmaya müsaittir. Bu durumda karşı tarafın bize kasten kötülük yaptığı hikayesine kızacağımıza, olsa olsa onun bilgelikten yoksun olmasına sitem etmeliyiz.

> Bilgelikten uzak insanların kötü şeyler yapmamasını beklemek deliliktir. Dahası onların size asla haksızlık yapmamasını beklerken başkalarına karşı yaptıklarına ilgisiz kalmak, sorunun aslında bizde olduğunu gösterir.

Bunu anladıktan sonra, örneğin kişi size haksızca kınıyor, hakaret ediyor ise onun söylemlerini kişisel algılayıp öfkeyle tepki vermezsiniz. Bu durumu anlamanız, o kişiyle başa çıkmak konusunda sizi daha rasyonel şekilde düşünmeye iter, zira ortadaki olay aslında kişinin cehaletinden ibarettir. Böyle bir anda, birisi gerçekten neyin doğru olduğu konusunda yanılıyorsa, ona savaş açmamız değil tersine onun için üzülmemiz gerekir. O kişinin kötü niyetli olduğundan çok çok daha fazla yanılgı ve cehalet içinde olduğunu bilmek, bizi kaçınılmaz olarak daha nazik ve anlayışlı yapacaktır. 

>q:: Her şeyi anlamak, her şeyi affetmektir. 

>"Affetmeyi benimse, iyiliği emret ve cahillerden yüz çevir." Araf Suresi 199. Ayet 

>"Ya Rabbi! Bunlar bilmiyorlar, bilselerdi böyle yapmazlardı." Hadis


